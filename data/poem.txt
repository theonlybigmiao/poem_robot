皇猷被寰宇，端扆属元辰。九重丽天邑，千门临上春。
桂香尘处减，练影月前空。定惑由关吏，徒嗟塞上翁。
二八如回雪，三春类早花。分行向烛转，一种逐风斜。
日里飏朝彩，琴中伴夜啼。上林如许树，不借一枝栖。
游人倦蓬转，乡思逐雁来。偏想临潭菊，芳蕊对谁开。
开箧泪沾襦，见君前日书。夜台空寂寞，犹见紫云车。
闺烛无人影，罗屏有梦魂。近来音耗绝，终日望君门。
君住孤山下，烟深夜径长。辕门渡绿水，游苑绕垂杨。
分野中峰变，阴晴众壑殊。欲投人处宿，隔浦问樵夫。
行乐三阳早，芳菲二月春。闺中红粉态，陌上看花人。
千里东归客，无心忆旧游。挂帆游白水，高枕到青州。
桂殿江乌对，雕屏海燕重。只应多酿酒，醉罢乐高钟。
闻道黄花戍，频年不解兵。可怜闺里月，偏照汉家营。
贞条障曲砌，翠叶贯寒霜。拂牖分龙影，临池待凤翔。
散影玉阶柳，含翠隐鸣蝉。微形藏叶里，乱响出风前。
岸曲丝阴聚，波移带影疏。还将眉里翠，来就镜中舒。
初秋玉露清，早雁出空鸣。隔云时乱影，因风乍含声。
上弦明月半，激箭流星远。落雁带书惊，啼猿映枝转。
四时运灰琯，一夕变冬春。送寒余雪尽，迎岁早梅新。
风劲角弓鸣，将军猎渭城。草枯鹰眼疾，雪尽马蹄轻。
入夜秋砧动，千门起四邻。不缘楼上月，应为陇头人。
玉管朝朝弄，清歌日日新。折花当驿路，寄与陇头人。
烟生遥岩隐，月落半崖阴。连山惊鸟乱，隔岫断猿吟。
醽醁胜兰生，翠涛过玉瓒。千日醉不醒，十年味不败。
近谷交萦蕊，遥峰对出莲。径细无全磴，松小未含烟。
太液仙舟迥，西园隐上才。未晓征车度，鸡鸣关早开。
疾风知劲草，板荡识诚臣。勇夫安识义，智者必怀仁。
盘根直盈渚，交干横倚天。舒华光四海，卷叶荫三川。
扬子谭经去，淮王载酒过。醉来啼鸟唤，坐久落花多。
曙月当窗满，征人出塞遥。画楼终日闭，清管为谁调。
坐对银釭晓，停留玉箸痕。君门常不见，无处谢前恩。
明月照秋叶，西风响夜砧。强言徒自乱，往事不堪寻。
雁来书不至，月照独眠房。贱妾多愁思，不堪秋夜长。
夜闻邻妇泣，切切有馀哀。即问缘何事，征人战未回。
云送关西雨，风传渭北秋。孤灯然客梦，寒杵捣乡愁。
柳色青山映，梨花雪鸟藏。绿窗桃李下，闲坐叹春芳。
昨日春园饮，今朝倒接篱。谁人扶上马，不省下楼时。
欲使传消息，空书意不任。寄君明月镜，偏照故人心。
塞外虏尘飞，频年度碛西。死生随玉剑，辛苦向金微。
百战得功名，天兵意气生。三边永不战，此是我皇英。
闻道行人至，妆梳对镜台。泪痕犹尚在，笑靥自然开。
飞丝惹绿尘，软叶对孤轮。今朝入园去，物色强看人。
海浪恬丹徼，边尘靖黑山。从今万里外，不复镇萧关。
系马宫槐老，持怀店菊黄。故交今不见，流恨满川光。
泪滴珠难尽，容残玉易销。傥随明月去，莫道梦魂遥。
湘江斑竹枝，锦翼鹧鸪飞。处处湘阴合，郎从何处归。
树发花如锦，莺啼柳若丝。更逢欢宴地，愁见别离时。
香气传空满，妆花映薄红。歌声天仗外，舞态御楼中。
共得烟霞径，东归山水游。萧萧望林夜，寂寂坐中秋。
双带仍分影，同心巧结香。不应须换彩，意欲媚浓妆。
开帘见新月，便即下阶拜。细语人不闻，北风吹裙带。
圣德超千古，皇威静四方。苍生今息战，无事觉时长。
风俗今和厚，君王在穆清。行看采花曲，尽是太阶平。
本逐征鸿去，还随落叶来。菊花应未满，请待诗人开。
飒飒风叶下，遥遥烟景曛。霸陵无醉尉，谁滞李将军。
和风起天路，严气消冰井。索索枝未柔，厌厌漏犹永。
霜间开紫蒂，露下发金英。但令逢采摘，宁辞独晚荣。
雪花联玉树，冰彩散瑶池。翔禽遥出没，积翠远参差。
落日斜，秋风冷。今夜故人来不来，教人立尽梧桐影。
电影江前落，雷声峡外长。霁云无处所，台馆晓苍苍。
六月调神曲，正朝汲美泉。从来作春酒，未省不经年。
促轸乘明月，抽弦对白云。从来山水韵，不使俗人闻。
北场芸藿罢，东皋刈黍归。相逢秋月满，更值夜萤飞。
浮生知几日，无状逐空名。不如多酿酒，时向竹林倾。
昨夜瓶始尽，今朝瓮即开。梦中占梦罢，还向酒家来。
阮籍醒时少，陶潜醉日多。百年何足度，乘兴且长歌。
野觞浮郑酌，山酒漉陶巾。但令千日醉，何惜两三春。
旦逐刘伶去，宵随毕卓眠。不应长卖卜，须得杖头钱。
春来日渐长，醉客喜年光。稍觉池亭好，偏宜酒瓮香。
日暮霜风急，羽翮转难任。为有传书意，翩翩入上林。
为向东溪道，人来路渐赊。山中春酒熟，何处得停家。
石苔应可践，丛枝幸易攀。青溪归路直，乘月夜歌还。
故乡行云是，虚室坐间同。日落西山暮，方知天下空。
遇坎聊知止，逢风或未归。孤根何处断，轻叶强能飞。
春苑月裴回，竹堂侵夜开。惊鸟排林度，风花隔水来。
初日明燕馆，新溜满梁池。归云半入岭，残滴尚悬枝。
逐舞飘轻袖，传歌共绕梁。动枝生乱影，吹花送远香。
日暮霜风急，羽翮转难任。为有传书意，联翩入上林。
的历流光小，飘飖弱翅轻。恐畏无人识，独自暗中明。
繁弦奏渌水，长袖转回鸾。一双俱应节，还似镜中看。
垂緌饮清露，流响出疏桐。居高声自远，非是藉秋风。
早秋惊落叶，飘零似客心。翻飞未肯下，犹言惜故林。
畴昔同幽谷，伊尔迁乔木。赫奕盛青紫，讨论穷简牍。
结叶还临影，飞香欲遍空。不意馀花落，翻沉露井中。
可惜庭中树，移根逐汉臣。只为来时晚，花开不及春。
独负千金价，应从买笑来。只持难发口，经为几人开。
低身锵玉佩，举袖拂罗衣。对檐疑燕起，映雪似花飞。
冶长倦缧绁，韩安叹死灰。始验山中木，方知贵不材。
泪滴珠难尽，容残玉易销。倘随明月去，莫道梦魂遥。
脉脉广川流，驱马历长洲。鹊飞山月曙，蝉噪野风秋。
遥想观涛处，犹意采莲歌。无因关塞叶，共下洞庭波。
光映妆楼月，花承歌扇风。欲妒梅将柳，故落早春中。
隔巷遥停幰，非复为来迟。只言更尚浅，未是渡河时。
落叶聚还散，征禽去不归。以我穷途泣，沾君出塞衣。
倦采蘼芜叶，贪怜照胆明。两边俱拭泪，一处有啼声。
敛辔遵龙汉，衔凄渡玉关。今日流沙外，垂涕念生还。
圆池类璧水，轻翰染烟华。将军欲定远，见弃不应赊。
霜重麟胶劲，风高月影圆。乌飞随帝辇，雁落逐鸣弦。
岑愔獠子后，崔湜令公孙。三人相比校，莫贺咄骨浑。
山南乌鹊窠，山北金骆驼。镰柯不凿孔，斧子不施柯。
评事不读律，博士不寻章。糊心宣抚使，眯目圣神皇。
山榴逼砌栽，山火一团开。尽日风兼雨，春渠拥作堆。
白日无谈人，谈人则害生。昏夜无说鬼，说鬼则怪至。
树下彼何人，不语真吾好。语若及日中，烟霏谢成宝。
龛龙去东海，时日隐西斜。敬文今不在，碎石入流沙。
春来冰未泮，冬至雪初晴。为报方袍客，丰年瑞已成。
莫打南来雁，从他向北飞。打时双打取，莫遣两分离。
萧佺驸马子，邹昉骆驼儿。非关道德合，只为钱相知。
可怜圣善寺，身著绿毛衣。牵来河里饮，蹋杀鲤鱼儿。
宁食三斗艾，不见屈突盖。宁服三斗葱，不逢屈突通。
不须赛神明，不必求巫祝。尔莫犯卢公，立便有祸福。
欲识圣人姓，千里草青青。欲识圣人名，日从日上生。
赠尔乌玉玦，泉清研须洁。避暑悬葛囊，临风度梅月。
不怕上兰单，惟愁答辨难。无钱求案典，生死任都官。
